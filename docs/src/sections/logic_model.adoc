=== Model logiczny

Model logiczny, jak również cały system podzielić można na trzy główne części:

* Kupowanie jednorazowych tokenów przy pomocy sieci Lightning
* Zarządzanie wbudowanym portfelem Bitcoin
* Podpisywanie transakcji w aplikacji mobilnej

Teoretycznie dwie pierwsze funkcjonalności są od siebie niezależne. Istnieje możliwość zaimplementowania ich jako dwie
osobne aplikacje. Jedynym łącznikiem obu części (poza częścią związaną z kontami użytkowników) jest węzeł sieci
Lightning. Środki pochodzące ze sprzedaży tokenów trafiają do portfela wbudowanego w węzeł, z którego później zostaną
przelane do wbudowanego portfela Bitcoin. Podpisywanie transakcji jest ściśle powiązane z portfelem Bitcoin.
W następnych rozdziałach zostanie opisany model logiczny poszczególnych części systemu.

==== Sprzedaż tokenów

Płatność dostępna będzie jednakowo dla zalogowanych i niezalogowanych użytkowników. Do widoku sprzedaży będzie można
przejść z panelu użytkownika oraz ze strony głównej.

.Schemat blokowy procesu sprzedaży tokenów
[plantuml]
----
include::../diagrams/payment_highlevel_flow.puml[]
----

Gdy użytkownik znajdzie się już na pierwszej podstronie, pojawia się formularz, w którym można wybrać ilość tokenów
do zakupu. Będzie tutaj również wyświetlana cena oraz krótki opis sprzedawanego produktu, który będzie można
skonfigurować z poziomu ustawień. Użytkownik niezalogowany dodatkowo będzie musiał wypełnić pole z adresem email.
W przyszłych wersjach systemu umożliwi to wysłanie zakupionych tokenów pocztą elektroniczną, aczkolwiek nie będzie to
jednak częścią pierwszego wydania. Po wysłaniu formularza użytkownik zostanie przekierowany na drugi ekran, na którym
wyświetlone będą dwa kody QR. Pierwszy kod będzie wyświetlał _invoice_ sieci Lightning. Kod ten można zeskanować
przy pomocy portfela Bitcoin ze wsparciem dla sieci Lightning. Po zeskanowaniu w portfelu pojawi się komunikat ze
szczegółami płatności takimi jak opis produktu czy też finalna cena. W przypadku gdy użytkownik nie ma otwartego
kanału płatności, może on zeskanować drugi kod QR, zawierający adres węzła należącego do systemu. Po ustabilizowaniu
kanału będzie można z sukcesem zeskanować pierwszy kod QR i dokonać płatności. Gdy węzeł Lightning serwera otrzyma
informacje o zaksięgowanej płatności, użytkownikowi wyświetlony zostanie trzeci i ostatni ekran zawierający
zakupione tokeny.

.Wysokopoziomowy diagram sekwencji dla modułu sprzedaży
[plantuml]
----
include::../diagrams/payment_highlevel_sequence.puml[]
----

Nie wliczając logowania, wszystkie punkty końcowe będą miały ścieżkę _/payments_. Gdy użytkownik znajdzie się na
pierwszym ekranie, zostanie wysłane zapytanie do serwera o aktualne dane potrzebne do płatności. Będą to przykładowo
cena, opis, a dla zalogowanych użytkowników również transakcje w trakcie. Pozwoli to na powrót do niedokończonej
płatności przerwanej na przykład przez odświeżenie strony internetowej. Po uzupełnieniu formularza, do serwera zostanie
wysłane żądanie _POST_ tworzące nowy zasób płatności. Przy pomocy lokalnego węzła Lightning utworzony zostanie
_invoice_, dzięki któremu użytkownik będzie mógł zapłacić za swój zakup. W tym momencie użytkownikowi zostają
wyświetlone kody QR, więc może on od razu zapłacić, bądź najpierw otworzyć kanał. Węzeł sieci Lightning nasłuchuje na
nadchodzące płatności. Zaraz po zaksięgowaniu status płatności zostanie zaktualizowany oraz zostaną wygenerowane tokeny.
Aplikacja internetowa po zakończeniu ostatniego żądania nasłuchuje na odpowiednim kanale protokołu websocket za
otrzymanie tokenów. Czas przedawnienia płatności będzie wynosił 15 minut. Po tym czasie płatność zmieni swój status na
anulowany. Po wygenerowaniu tokenów są one wysyłane użytkownikowi, a następnie mu wyświetlane.

==== Zarządzanie portfelem

W momencie pierwszego uruchomienia serwera wbudowany portfel nie będzie skonfigurowany. Środki z płatności trafiać
będą tylko do portfela w węźle Lightning. Aby regularnie zamykać kanały i uwalniać środki znajdujące się w nich na
serwerze, co 15 minut będzie uruchamiane zaplanowane zadanie. Sprawdza ono, czy kwota zablokowana w kanałach po
stronie serwera osiągnęła limit określony w jego ustawieniach. Jeżeli limit zostanie przekroczony, to nastąpi
próba zamknięcia wszystkich kanałów. Standardowo kanały będą zamykane kooperacyjnie. Dany kanał zostanie zamknięty
siłowo, jeśli będzie nieaktywny dłużej niż tydzień. Dodatkowo administrator serwera będzie miał możliwość ręcznego
zamknięcia kanałów, zarówno kooperacyjnie, jak i siłowo.

.Schemat blokowy dla automatycznego zamykania kanałów
[plantuml]
----
include::../diagrams/channel_close_flow.puml[]
----

Utworzenie portfela wymagać będzie wcześniejszego dodania administratorów oraz przesłania przez nich kluczy publicznych
z aplikacji mobilnych. Przy pierwszym uruchomieniu zostanie utworzony domyślny administrator, przy pomocy którego
należy dodać własnych administratorów. Zalecane jest jego późniejsze usunięcie. Po utworzeniu portfela aktywne będzie
następne zaplanowane zadanie, automatycznie przelewające środki pomiędzy portfelami. Tak samo, jak w przypadku zamykania
kanałów, administrator będzie mógł manualnie uruchomić transfer środków z poziomu panelu portfela. Portfel będzie
mógł zostać stworzony od nowa. Jest to zabezpieczenie na wypadek śmierci  bądź nieuczciwości ze strony jednej z osób
zarządzających portfelem. Proces będzie wyglądać podobnie jak w przypadku transakcji. Po wypełnieniu odpowiedniego
formularza oraz wybraniu nowych administratorów zarządzających portfelem utworzona zostanie specjalna transakcja
przelewająca środki ze starego portfela na nowy. Zamiana portfeli nastąpi w momencie, kiedy transakcja zostanie
rozpropagowana w sieci Bitcoin. Zadanie, którego celem jest przelewanie środków pomiędzy portfelami, nie będzie działać
podczas oczekiwania na podpisy.

==== Podpisywanie transakcji

Podczas inicjacji transakcji, serwer przypisze jej powiadomienia dla wszystkich użytkowników zarządzających
portfelem. Suma podpisów będzie liczona właśnie na podstawie powiadomień i ich statusów. Powiadomienia będą wysyłane
do użytkowników aplikacji mobilnych poprzez protokół _WebSocket_. W przypadku kiedy użytkownik nie zobaczy
powiadomienia, bądź powiadomienie wygaśnie, przy uruchomieniu aplikacji mobilnej pobrane i wyświetlone zostaną
wszystkie powiadomienia przypisane do danego administratora.

.Diagram sekwencji dla procesu podpisywania transakcji
[plantuml]
----
include::../diagrams/btc_transaction_sequence.puml[]
----

Administrator, otrzymując powiadomienie, będzie mógł je zatwierdzić, bądź odrzucić. Podczas procesu potwierdzania,
aplikacja mobilna najpierw odpytuje serwer z prośbą o aktualną wartość transakcji. Serwer poza transakcją
zapisaną w formacie szesnastkowym zwraca również wersję transakcji. Umożliwi to uniknięcie utraconych zapisów
w bazie danych wynikającej z wielowątkowej charakterystyki działania serwera. Sytuacja, w której dwóch użytkowników
próbuje podpisać transakcję, przez co jeden podpis zostaje utracony, jest niepożądana i stanowi poważne zagrożenie
dla integralności danych. Po otrzymaniu transakcji jest ona podpisywana przy pomocy zapisanego lokalnie klucza
prywatnego. Następnie podpisana transakcja oraz otrzymana wcześniej wartość wersji wysyłane są na punkt końcowy
_confirm_, gdzie następuje walidacja podpisu kluczem publicznym administratora oraz zapisanie stanu transakcji
w bazie danych. Jeżeli suma podpisów osiągnie numer wymagany przez transakcję, następuje propagacja podpisanej
transakcji w sieci Bitcoin. Wszystkie powiadomienia, wobec których nie podjęto akcji, zmienią status na _expired_.
Jeżeli propagacja transakcji nie powiedzie się, status zostanie zmieniony na _failed_.
Proces wygląda podobnie w przypadku odrzucania transakcji, z pominięciem pobierania oraz podpisywania transakcji.
Od razu wysyłane jest żądanie do serwera na punkt końcowy _deny_, po czym powiadomienie zmienia status na _denied_.
Co więcej, jeżeli ilość odrzuconych powiadomień uniemożliwi propagację transakcji, automatycznie zostanie zmieniony
status na _denied_. Tak samo, jak w przypadku potwierdzania wszystkie niepodpisane transakcje zmienią status na
_expired_.
