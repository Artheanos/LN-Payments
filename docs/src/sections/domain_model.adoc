=== Model domenowy

Model domenowy reprezentuje nazwy oraz podstawową strukturę klas, która zostanie wykorzystana podczas tworzenia systemu.
Diagram wprowadza pojęcia, które będą służyły do szczegółowego opisywania implementacji rozwiązania.

.Diagram klas domenowych systemu
[plantuml]
----
include::../diagrams/domain_class.puml[]
----

Hierarchia klas użytkowników składa się z kilku klas, aby odwzorować strukturę opisaną na diagramie przypadków użycia
dla aplikacji internetowej. Jedyną wspólną cechą wszystkich użytkowników jest pole _email_, które jest ich
identyfikatorem. Po tej klasie dziedziczą dwie następne klasy użytkowników: użytkownik niezalogowany _TemporaryUser_
oraz standardowy użytkownik. Niezalogowany użytkownik nie będzie posiadać żadnych własnych pól. Z celu identyfikacji
do jego adresu _email_ zostanie dodany specjalny identyfikator, oddzielający go od innych użytkowników. Dodatkowa
klasa dla niezalogowanych użytkowników jest wymagana, aby umożliwić autoryzację do zasobów płatności. Standardowy
użytkownik ma uprawnienia do logowania się, a co za tym idzie, będzie miał swój profil użytkownika. Pole _password_
będzie zawierać zaszyfrowane hasło użytkownika, a pole _fullName_ imię i nazwisko użytkownika. Po klasie
_StandardUser_ dziedziczy klasa opisująca administratora serwera _AdminUser_. Pojawia się w niej nowe pole _publicKey_,
przechowujące klucz publiczny administratora przesłany z aplikacji mobilnej. Dodatkowo w klasie będą znajdować się
dwie metody służące do weryfikacji danych przy tworzeniu portfela czy też usuwaniu administratorów.

Płatności dokonywane w procesie kupowania tokenów reprezentowane są przez klasę _Payment_. Zawiera ona typowe pola dla
każdego produktu bądź operacji finansowej takie jak cena, ilość data czy też jak długo system oczekuje na zaksięgowanie
wpłaty. Przechowywany będzie również _invoice_ sieci Lightning w polu _paymentRequest_. Umożliwi to powrót do
niedokończonej płatności po wygaśnięciu sesji bądź odświeżeniu strony. _Invoice_ można również zdekodować, aby
otrzymać szczegółowe informacje o danej płatności. Status płatności jest przechowywany w polu _status_, który określony
jest wartościami typu wyliczeniowego _PaymentStatus_. Kiedy status płatności zmieni się na _COMPLETED_, czyli
zakończony, jeden z serwisów wygeneruje tokeny oraz przypisze je do płatności przy pomocy metody _assignTokens_.
Jedna płatność może mieć od 1 do _N_ tokenów. Klasa _Token_ zawiera jedno pole _value_, które przechowuje wartość
tokena. Klasa _Token_ jest zależna od klasy _Payment_ i nie może istnieć niezależnie.

Portfel reprezentowany jest przez klasę _Wallet_. Posiada on ilość wymaganych podpisów, kolekcję administratorów oraz
_redeem script_. Pierwsze dwa pola wymagane są do utworzenia skryptu _redeem_, z którego wyprowadzany jest adres
portfela. Lista administratorów może zawierać tylko administratorów, którzy przesłali na serwer swoje klucze publiczne.
Dla ułatwienia niektórych operacji klasa _AdminUser_ będzie posiadać referencję do portfela. Jeden administrator może
mieć 0 bądź 1 portfel. Klasy _AdminUser_ i _Wallet_ są ze sobą powiązane, aczkolwiek są niezależne. Usunięcie jednej
z nich nie wpłynie na cykl życia drugiej klasy.

Transakcje wykonywane ze wbudowanego w serwer portfela Bitcoin reprezentowane będą przy pomocy klasy _Transaction_.
Głównym polem tej klasy jest pole _rawTransaction_, przechowujące aktualny stan transakcji. Podczas procesu
podpisywania w aplikacji mobilnej, to właśnie to pole będzie pobierane z bazy danych, a po podpisaniu transakcji
przez administratora będzie aktualizowane o nową wartość. Dodatkowo klasa posiada szczegóły transakcji takie jak
data utworzenia, wartość oraz suma opłat, adres docelowy i adres, z którego wykonywana jest transakcja, a także
ilość podpisów wymaganych do rozpropagowania transakcji. Aktualny status transakcji będzie definiowany poprzez
typ wyliczeniowy _TransactionStatus_. W celu poinformowania użytkowników o transakcji wymagającej podpisania dodana
została klasa Notification. Obiekt tej klasy tworzony będzie dla każdego administratora będącego częścią portfela.
Powiadomienia będą również miejscem, w którym przechowywana będzie akcja podjęta przez użytkownika wobec transakcji.
Do tego służy pole status, którego wartości określa typ wyliczeniowy _NotificationStatus_. Transakcje będzie można uznać
za zatwierdzoną, jeżeli liczba powiadomień ze statusem _CONFIRMED_ należących do danej transakcji będzie większa bądź
równa od liczby określonej w polu _requiredApprovals_. Powiadomienie może dotyczyć standardowej transakcji, jak i
również transakcji tworzącej nowy portfel, która przelewa środki ze starego adresu na nowy. Typ powiadomienia określany
jest przy pomocy typu wyliczeniowego _NotificationType_. Dodatkowo klasa _Notification_ posiada pole _message_, dzięki
któremu można dostosować wiadomość, która będzie wyświetlana użytkownikowi w aplikacji mobilnej. Powiadomienia są
zależne od transakcji, przez co nie mogą istnieć niezależnie. Transakcja musi mieć przynajmniej jedno powiadomienie,
tak samo, jak w przypadku administratorów.

