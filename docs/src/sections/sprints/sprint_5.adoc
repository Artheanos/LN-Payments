=== Sprint 5 (28.03.2022 - 11.04.2022)

Plan tej iteracji zakładał pracę nad kilkoma komponentami jednocześnie. Celem było ukończenie zaległych prac nad
zarządzaniem administratorami, a także rozpoczęcie prac nad portfelem oraz jego funkcjonalnościami. Dodatkowo
zostało zawarte bardzo ważne zadanie, które miało na celu aktualizację płatności multisig w prototypie, wraz z
implementacją prototypu aplikacji mobilnej. Chciano, aby zespół zdobył kompletną wiedzę potrzebną do implementacji
transakcji. Ostatnim celem było dodanie nowego ekranu dostępnego dla administratorów, pokazującego historię wszystkich
płatności.

.Lista zadań w sprincie piątym.
[cols="1,5,3,1,2"]
|===
|Klucz|Nazwa|Osoba przypisana|Story points|Status
|LP-91|Create panel for admin management|Jan Pieczul|3|Ukończone
|LP-92|Add admin creation form|Jan Pieczul|2|Ukończone
|LP-94|Investigate JS library for tx signing|Aleksander Konieczny|-|Ukończone
|LP-105|Add endpoint for querying all payments by admin|Aleksander Konieczny|2|Ukończone
|LP-106|Add all payments view|-|2|Nieukończone
|LP-97|Create endpoint for creating wallet|Aleksander Konieczny|2|Ukończone
|LP-99|Add endpoint for querying wallet status|Aleksander Konieczny|3|Ukończone
|LP-100|Create service and endpoints to transfer funds from ln to btc wallet|Aleksander Konieczny|5|Ukończone
|LP-103|Add endpoint to transfer funds between wallets|Aleksander Konieczny|2|Ukończone
|LP-109|Update wallet panel mockup|Jan Pieczul|3|Ukończone
|LP-98|Create form for wallet creation|-|5|Nieukończone
|LP-107|Create main wallet panel|-|2|Nieukończone
|LP-106|Implement LN channels status box|-|2|Nieukończone
|LP-87|Create postman collection with all endpoints|Sebastian Lewandowski|2|Ukończone
|LP-108|Handle payments from non-logged users|Jan Pieczul|3|Nieukończone
|===

Sprint zaplanowano na 14 zadań o łącznej wartości 33 punktów historii. W trakcie iteracji zostało dodane jedno
zadanie warte 2 punkty. Estymacja zadania LP-100 uległa zmianie. Zadanie to wymagało o wiele większych nakładów
pracy, niż początkowo twierdzono. Z tego powodu ilość punktów wzrosła z dwóch do pięciu. W sprincie znalazły się
2 zadania nieukończone w poprzedniej iteracji. Ostatecznie sprint objął 15 zadań o wartości 38 punktów.

==== Przebieg prac

Pierwsze dwa zadania zostały przeniesione z poprzedniego sprintu. Dotyczą one zarządzania administratorami, czyli
tabelki ich wyświetlającej oraz formularza pozwalającego na ich dodawanie. Udało się ukończyć te zadania, dzięki
czemu zaimplementowana została pierwsza wersja procesu.

Bardzo ważnym zadaniem tej iteracji była kontynuacja zbierania informacji o transakcjach. Wynik zadania LP-62
uwzględniał tylko szczęśliwą ścieżkę dla procesu z kluczami prywatnymi zapisanymi w miejscu tworzenia transakcji.
Same transakcje były tworzone w taki sposób, że odbiegał on mocno od docelowego rozwiązania. Ich podpisywanie również
odbywało się nie tak, jak powinno. Celem zadania LP-94 była aktualizacja prototypu w taki sposób, aby obsługiwał
wszystkie funkcjonalności planowane w finalnej wersji aplikacji. Uwzględniało to również generowanie kluczy i
podpisywanie transakcji w aplikacji mobilnej. Aby to osiągnąć, stworzony został prototyp aplikacji mobilnej posiadający
te funkcjonalności. Po aktualizacji prototypu serwera i stworzeniu prototypu aplikacji mobilnej udało się przejść
przez cały proces transakcji, od utworzenia, przez jej podpisanie, aż do walidacji i propagacji do innych węzłów sieci.
Zadanie to było bardzo trudne. Wymagało zagłębienia się głęboko w protokół Bitcoina, aby uzyskać zamierzony efekt.
Na zadanie poświęcono prawie tydzień. Proces nauki i zbierania danych był bardzo czasochłonny, a implementacja
obu prototypów okazała się skomplikowana poprzez niekompatybilność używanych bibliotek z niektórymi nowymi
funkcjonalnościami Bitcoina. Biblioteka _BitcoinJ_ niestety nie wspiera _PSBT_<<bip174>>, czyli częściowo podpisanych
transakcji. Po drugiej stronie biblioteka _BitcoinJS_ po stronie aplikacji mobilnej wspierała już tylko transakcje
_PSBT_, a wsparcie dla starego formatu zostało wycofane. Stworzenie rozwiązania wymagało ręcznego budowania
odpowiedniej transakcji po stronie serwera, a następnie użycia bardzo starej wersji biblioteki (z 2019 roku) w aplikacji
mobilnej. Gdyby _BitcoinJ_ był aktywnie rozwijany, a _PSBT_ byłoby zaimplementowane, ukończenie zadania LP-94 zajęłoby
ułamek poświęconego czasu. Na szczęście udało się pokonać przeciwności i zakończyć pracę nad prototypem. Zdobyta
wiedza pozwoliła na dodanie przyszłych zadań mających na celu implementację tej logiki po stronie serwera.

Następne dwa zadania dotyczą ekranu wszystkich płatności. Chciano, aby administrator mógł przeglądać wszystkie płatności
dokonane przez wszystkich użytkowników, bez uwzględnienia danych poufnych, jak kody tokenów. Zrealizowana została
część serwerowa rozwiązania. Podobnie jak w przypadku osobistej historii płatności, rozwiązanie wspiera w pełni
paginację, a także jest przygotowane na dodanie w przyszłości sortowania oraz wyszukiwania. Nie udało się zrealizować
natomiast odpowiedniego ekranu po stronie aplikacji internetowej. Zadanie LP-106 przeniesione zostało do następnej
iteracji.

W tej iteracji planowano prace nad portfelem oraz zarządzaniem nim. Rozpoczęto od implementacji części serwerowej.
Najpierw dodany został punkt końcowy pozwalający na stworzenie nowego portfela. W ramach tego zadania konfiguracji
została poddana biblioteka _BitcoinJ_, gdyż nie była wcześniej używana. Następnie dodano punkt końcowy pozwalający
na pobranie statusu portfela. Jego zwracana odpowiedź HTTP zawiera informacje o balansie w kanałach, węźle
Lightning oraz na adresie multisig. Dodatkowo zawarto tam również adres multisig oraz listę administratorów nim
zarządzających. W ramach tego zadania uświadomiono sobie, że podczas planowania nie ujęto paru aspektów, takich jak
zarządzanie kanałami i portfelem w węźle Lightning. Zdecydowano się na implementacje funkcjonalności kanałów w ramach
zadań LP-100 oraz LP-103, które wcześniej przeoczono i nie znalazły się początkowo w zakresie iteracji. Z tego powodu
estymacja LP-100 została podwyższona do 5 punktów. Zaimplementowane zostały wszystkie serwisy i punkty końcowe do
zarządzania kanałem oraz portfelem Lightning. Po zakończeniu tych zadań użytkownicy mogli manualnie przelewać
środki z zablokowanych kanałów na adres multisig. Prace nad częścią strony internetowej nie przebiegały równie dobrze.
Stworzenie ekranu portfela wymagało aktualizacji makiety interaktywnej. Odbyła się wspólna narada członków zespołu, na
której ustalono wygląd komponentów, po czym odpowiednie zmiany zostały naniesione na istniejącą makietę interaktywną.
Niestety kolejne trzy zadania dotyczące tej funkcjonalności nie zostały ukończone, przez co zostały przeniesione do
następnej iteracji. W planach było dodanie ekranu portfela, wraz z odpytywaniem serwera o jego detale, stworzenie
formularza tworzącego nowy portfel oraz wykończenie komponentu wyświetlającego dane o środkach zamkniętych w kanałach
płatności.

Następne zadanie dotyczyło dodania kolekcji programu _Postman_, która zawiera przykładowe zapytania do serwera
aplikacji. Miało to na celu ułatwienie pracy nad aplikacją, gdyż do tej pory każde zapytanie trzeba było tworzyć od
nowa. Zespół uzgodnił, że każda modyfikacja API aplikacji powinna zostać uwzględniona w tej kolekcji, aby żądania
były cały czas dobrze udokumentowane.

Ostatnie zadanie dotyczyło obsługi płatności przez zalogowanych użytkowników. Było ono uwzględnione w poprzedniej
iteracji, jednak nie zostało wtedy wykonane. Niestety w tej iteracji również nie zostało ukończone, a co za tym idzie,
zostało przeniesione do następnej iteracji.

==== Podsumowanie

Iteracja zakończyła się częściowym sukcesem. Udało się zrealizować zaległe zadania dotyczące zarządzania
administratorami. Zaimplementowana została część serwerowa portfela oraz wyświetlania historii wszystkich płatności.
Udało się to pomimo wielu problemów z zaplanowaniem zadań, co miało częściowy wpływ na niedokończenie innych zadań.
Niestety zespół poległ w implementacji części aplikacji internetowej. Nie udało się dodać żadnych komponentów
historii płatności, portfela, a także przekładanego już dodania płatności dla niezalogowanych użytkowników. Jako
pocieszenie udało się zaktualizować makietę interaktywną, a także dodać kolekcję żądań dla programu _Postman_.

.Wykres spalania sprintu piątego.
image::../images/sprints_raports/burndown_sprint5.png[]

Ukończone zostało 10 z początkowo planowanych 15 zadań. Daje to tylko 19 punktów historii. Aż pięć zadań o wartości
14 punktów nie zostało ukończonych, przez co musiały one zostać przeniesione do następnego sprintu. Pomimo zbliżającego
się terminu oddania pracy, zespół dostarczał coraz mniej zadań z iteracji na iterację. Rosnące opóźnienie nie dawało
powodów do optymizmu, gdyż następne iteracje musiały zawierać coraz więcej zadań.
